# পাইথন পরিচিতি

কোন কিছু শুরু করার আগে পরিচিতি পর্বটা সেরে নেওয়া ভালো। তাই পাইথন প্রোগ্রামিং এর জগতে প্রবেশ করার আগে আপনাদের পাইথন এর সাথে হালকা পরিচয় করিয়ে দেই।

পাইথন নামটা শুনলে সবার মাথায় সাপের কথা চলে আসে । অজগর সাপ । আসলে আমরা এখানে সাপ নিয়ে কোন আলোচনা করবো না ।

## তাহলে পাইথন কি ? 
পাইথন আসলে একটি ডায়নামিক প্রোগ্রামিং ল্যাংগুয়েজ যেটা জয় করেছে বহু প্রোগ্রামারের হৃদয়। বর্তমানে বহু সংখ্যক প্রোগ্রামিং ভাষা রয়েছে তার মধ্যে পাইথন অন্যতম। ১৯৯১ সালে প্রখ্যাত কম্পিউটার প্রোগ্রামার গুইডো ভ্যান রস্যিউম(Guido van Rossum) এটি প্রথম প্রকাশ করেন। তবে এটি কোনভাবেই অজগরের নামে নামকরণ করা হয়নি বরং মন্টি পাইথন ফ্লাইং সার্কাসের নামে নামকরণ করা হয়েছে।

অন্যভাবে বলতে গেলে পাইথন একটি হাই-লেভেল ইন্টারপ্রিটেড অবজেক্ট ওরিয়েন্টেড ল্যাংগুয়েজ। সি কিংবা সি প্লাস প্লাস এ আমরা দেখেছি পুরা প্রোগ্রাম কম্পাইল হওয়ার পরে রান করে অর্থাৎ এটি হচ্ছে কম্পাইল ল্যাংগুয়েজ। কম্পাইল ল্যাংগুয়েজ এর কাজই হচ্ছে পুরা প্রোগ্রাম কম্পাইল করে তারপর রান করা। এক্ষেত্রে কোডের কোন অংশে ভুল থাকলে পুরো কোড টাই অচল হয়ে পরে। এইদিক থেকে পাইথন ভিন্নধর্মী। কারণ পাইথন হচ্ছে ইন্টারপ্রেটেড ল্যাংগুয়েজ। পাইথনে কোড গুলা লাইন বাই লাইন ইন্টারপ্রিট হয় আর যেই লাইনে কোন সমস্যা অর্থাৎ ইরর দেখা দেয় সেখান থেকেই কাজ করা বন্ধ করে দেয়। 

এখানে ইন্টারপ্রিটার নিয়ে অনেক কথা বললাম। এখন আপনাদের মনে প্রশ্ন জাগতে পারে ইন্টারপ্রিটার জিনিস টা কি? ইন্টারপ্রিটার হচ্ছে একটি অনুবাদক প্রোগ্রাম। এটি আমাদের প্রোগ্রামের সোর্স কোডকে লাইন বাই লাইন অনুবাদ করে। তবে এই অনুবাদ আমাদের জন্য না। সে অনুবাদ করে কম্পিউটার এর জন্য। আসলে কম্পিউটার খুব বোকা শূন্য (0) আর এক (1) ছাড়া কিছুই বোঝে না। তাই ইন্টারপ্রিটার আমাদের লেখা কোডকে কম্পিউটার এর ভাষায় অনুবাদ করে দেয়। 

প্রোগ্রামিং এর কাজই হচ্ছে কম্পিউটারকে ইন্সট্রাকশন দেওয়া। আর এই কাজ পাইথন খুব ভালোভাবেই করে থাকে। যদি আপনি পাইথন এর সাথে প্রেম টা ভালো ভাবে জমিয়ে তুলতে পারেন। পাইথন কিন্তু একটি ডায়নামিক ল্যঙ্গুয়েজ। অন্যান্য ল্যঙ্গুয়েজ যেমন সি/সি প্লাস প্লাস, জাভা এইগুলা স্ট্যাটিক ল্যঙ্গুয়েজ। এদের ক্ষেত্রে আমাদের ভ্যারিয়েবল এর ডাটা টাইপ বলে দিতে হয় । পাইথনে এ ধরনের কোন ঝামেলাই নেই। পাইথন নিজে থেকেই সেটা বুঝে নেই। এছাড়া পাইথন এর রয়েছে সেলফ মেমরি ম্যানেজমেন্ট সিস্টেম। এটি হাইলি রিড্যাবল হওয়ায় পাইথন কোড লিখতে বা পড়তে গেলে মনে হবে একদম ইংরেজি ভাষা পড়ছেন। 
